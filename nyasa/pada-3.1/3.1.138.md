---
index:  3.1.138
sutra:  अनुपसर्गाल्लिम्पविन्दधारिपारिवेद्युदेजिचेतिसातिसाहिभ्यश्च।
vritti:  nyasa 
---

`अनुपसर्गात्` इति। सुब्व्यत्ययेन बहुवचनस्य स्थान एकवचनम्। `लिम्पः,विन्दः` इत्यादि। `लिप उपदाहे` (धा.पा.1433), `विद्लृ लाभे` (धा.पा.1432)। सनुम्कयोर्ग्रहणमुपदेशावस्थायामेव `नुम्` भवतीति ज्ञापनार्थम्। `धृञ् धारणे` (धा.पा.900), हेतुमण्णिजन्तः। `पारयः` इति। `पार तीर कर्मसमाप्तौ` (धा.पा.1911,1912) चुरादिः। अथ वा `पृ पालनपूरणयोः` (धा.पा.1489) इति हेतुमण्णिजन्तः। `विद {चेतनाख्यान धा.पा.पदमंजरी } वेदनाख्याननिवासेषु` (धा.पा.1708), चुरादिण्यन्तः। अथ वा-- ज्ञानाद्यर्थानां बिदादीनामन्यतमो हेतुमण्ण्यन्तः। `एजृ कम्पने` (धा.पा.234), हेतुमण्णिजन्तः। `चिती संज्ञाने` (धा.पा.39) चुरादिण्यन्सः। `षह मर्षणे` (धा.पा.1809) हेतुमण्ण्यन्तः, चुरादिण्यन्तो वा । `लिम्पः, विन्दः` इति। `तुदादिभ्यः शः` (3.1.77), `शे मुचादीनाम्` (7.1.59) इति नुम्।

