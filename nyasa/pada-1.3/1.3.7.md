---
index:  1.3.7
sutra:  चुटू।
vritti:  nyasa 
---

`कौञ्जायन्यः` इति। च्फञन्तात् `व्रातच्फञोरस्त्रियाम्` (5.3.113) इति स्वार्थे ञ्यः। `छस्येयादेशं वक्ष्यति` इति। इत्संज्ञापवादम्। `शाण्डिक्यः` इति। `शण्डिकादिभ्यो ञ्यः` (4.3.92) इति शण्डिकोऽभिजनोऽस्येत्यर्थे ञ्यः, तत्र हि `सोऽस्याभिजनः` इति वर्त्तते। `मन्दुरजः`इति। `ङयापोः संज्ञाच्छन्दसोर्बहुलम्` (6.3.63) इति मन्दूराशब्दस्य ह्रस्वत्वम्। `अन्नाण्णः- आन्नः` इति। `अन्नं लब्धा` इत्य्रथे णः। 

