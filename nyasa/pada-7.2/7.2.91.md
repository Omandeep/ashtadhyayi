---
index:  7.2.91
sutra:  मपर्यन्तस्य।
vritti:  nyasa 
---

`युवकाम्?, आवकाम्?' इति। `अव्ययसर्वनाम्नामकच्प्राक्टेः' (5.3.71) इत्यकच। अत्र यदि मपर्यन्तस्येति नोच्यते, ततोऽवधेरनुपादानात्? साकच्कस्यापि स्यादित्यत आह--`साकच्कस्य सर्वस्य मा भूत्?' इति। असति मपर्यन्तग्रहणे, अवधेरनुपादनादनेकाल्वाच्चादेशस्य सर्वस्यैव स्यात्?। कः पुनः सर्वादेशे दोषः स्यात्?? इत्यत आह--`तथा च' इत्यादि। `अनिष्टं रूपं स्यात्?' इति। अकारस्य `योऽचि' (7.2.89) इति यकारे कृते त्व्या, म्या इति स्यात्?। मपर्यन्तग्रहणे तु सति युष्मदस्मदोर्मपर्यन्तस्य स्थानित्वेनाधिकृतत्वादस्यैव वक्ष्यमाणा आदेशा भवन्तीति न कश्चिद्दोष इति। 

