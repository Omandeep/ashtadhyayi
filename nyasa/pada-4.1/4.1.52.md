---
index:  4.1.52
sutra:  बहुव्रीहेश्चान्तोदात्तात्।
vritti:  nyasa 
---

`शङ्खभिन्नी` इति। `रदाभ्याम्` (8.2.42) इति नत्वम्। निष्ठान्तस्य `निष्ठा` (2.2.36) इति पूर्वनिपाते प्राप्ते `जातिकालसुखादिभ्यः परवचनम्` (वा.116) इति स न भवति। शङ्खादिशब्दा हि जातिवचनाः। अत एव हि `जातिकालसुखादिभ्योऽनाच्छादनात् क्तोऽकृतमितप्रतिपन्नाः` (6.2.170) इत्यन्तोदात्तत्वं भवति। `गलकोत्कृती` इति। `कृती छेदने` (धा.पा.1435) इत्यस्मात् क्तः। `केशलूनी` इति। केशान् लुनातीति। `ल्वादिभ्यः` (8.2.44) इति नत्वं चोदयति।

