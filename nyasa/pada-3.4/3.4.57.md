---
index:  3.4.57
sutra:  अस्यतितृषोः क्रियान्तरे कालेषु।
vritti:  nyasa 
---

`अस्यतितृषोः`इति। `असु क्षेपणे` (धा.पा.1209), ञितृषा पिपासायाम्' (धा.पा.1228)। `क्रियामन्तरयति` इत्यादि। अन्तरं करोतीति `तत्करोति`(वा.200) इत्यादिना णिच्। `क्रियामन्तरयति क्रियान्तरः` (इति) कर्मण्यण्, णिलोपः।अन्तरशब्दश्चायमिह व्यवधाने वर्त्तत इति दर्शयन्नाह--`क्रियाव्यवधायकः`इति। `पाययति`इति। `पा पाने` (धा.पा.925), णिच्। `शाच्छा`(7.3.37) इत्यादिना युक्। `अत्यसनेन तर्षणेन च गवां पानक्रिया व्यवधीयते` इति। यच्चायं पानं यच्च द्व्यहेऽतीते पानं भविता तन्मध्यवर्तित्वाद्तयसननतर्षणयोः। `अद्य पाययित्वा` इत्यादिना द्व्यहात्यासं गाः पाययतीत्यस्यार्थमाचष्टे। एतदनुसारेणान्यस्याप्यर्थो गम्यत इतिन व्याख्यातः।

