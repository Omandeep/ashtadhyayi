---
index:  6.2.186
sutra:  अपाच्च्।
vritti:  nyasa 
---

`अव्ययीभावोऽप्यत्र प्रयोजयति` इति। न केवलं बहुव्रीहितत्पुरुषावित्यपिशब्दार्थः। तत्र यदा बहुव्रीहिस्तदा--अपगतं मुखमस्मादिति विग्रहः। यदा तु प्रादिसमासस्तदा अपगतं मुखमिति। यदा पुनरव्ययीभावस्तदा--अपमुखादिति, मुखं वर्जयित्वेत्यर्थः। अव्ययीभावस्तु `अपपरिबहिरञ्चवः वञ्चम्या` (2.1.12) इत्यनेन। कथं पुनरव्ययीभावः प्रयोजयति, यावता समासान्तोदात्तत्वेनैव सिद्धम्?? इत्याह--`तत्रापि हि` इत्यादि। प्रकृतिस्वरत्वमित्यत्राध्याहार्यम्?। तत्राप्यव्ययीभाव `परिप्रत्युपापा` (6.2.33) इत्यादिना पूर्वपदस्य प्रकृतिस्वरत्वमुक्तं समासस्वरापवादः। तस्मादव्ययीभावोऽपि प्रयोजयति। 

